**Ч** Да воскре́снет Бог,  
и расточа́тся врази́ Егo,

и да бежа́т от лица́ Его́  
ненави́дящии Его́.

Я́ко исчеза́ет дым,  
да исче́знут,

я́ко та́ет воск от лица́ огня́,  
та́ко да поги́бнут гре́шницы от лица́ Бо́жия,

а пра́ведницы да возвеселя́тся,  
да возра́дуются пред Бо́гом,  
да насладя́тся в весе́лии.

Воспо́йте Бо́гу, по́йте и́мени Его́,  
путесотвори́те возше́дшему на за́пады.

Госпо́дь и́мя Ему́,  
и ра́дуйтеся пред Ним.

Да смяту́тся от лица́ Его́,  
Отца́ си́рых и судии́ вдови́ц:  
Бог в ме́сте святе́м Свое́м.

Бог вселя́ет единомы́сленныя в дом,  
изводя́ окова́нныя му́жеством,  
та́кожде преогорчева́ющыя живу́щыя во гробе́х.

Бо́же, внегда́ исходи́ти Тебе́ пред людьми́ Твои́ми,  
внегда́ мимоходи́ти Тебе́ в пусты́ни,

земля́ потрясе́ся,  
и́бо небеса́ ка́нуша от лица́ Бо́га Сина́ина,  
от лица́ Бо́га Изра́илева.

Дождь во́лен отлучи́ши, Бо́же,  
достоя́нию Твоему́ и изнемо́же,  
Ты же соверши́л еси́ е́.

Живо́тная Твоя́ живу́т на ней,  
угото́вал еси́ бла́гостию Твое́ю ни́щему, Бо́же.

Госпо́дь даст глаго́л  
благовеству́ющым си́лою мно́гою.

Царь сил возлю́бленнаго,  
красото́ю до́му раздели́ти коры́сти.

А́ще поспите́ посреде́ преде́л,  
криле́ голуби́не посре́брене,  
и междора́мия ея́ в блеща́нии зла́та.

Внегда́ ра́знствит Небе́сный цари́ на ней,  
оснежа́тся в Селмо́не.

Гора́ Бо́жия, гора́ ту́чная,  
гора́ усыре́нная, гора́ ту́чная.

Вску́ю непщу́ете го́ры усыре́нныя?

Гора́, ю́же благоволи́ Бог жи́ти в ней,  
и́бо Госпо́дь всели́тся до конца́.

Колесни́ца Бо́жия тма́ми тем,  
ты́сяща гобзу́ющих,  
Госпо́дь в них в Сина́и во святе́м.

Возше́л еси́ на высоту́,  
плени́л еси́ плен,

прия́л еси́ дая́ния в челове́цех,  
и́бо не покаря́ющыяся, е́же всели́тися.

Госпо́дь Бог благослове́н,  
благослове́н Госпо́дь день дне,  
поспеши́т нам Бог спасе́ний на́ших.

Бог наш, Бог е́же спаса́ти, и Госпо́дня,  
Госпо́дня исхо́дища сме́ртная.

Оба́че Бог сокруши́т главы́ враго́в Свои́х,  
верх влас преходя́щих в прегреше́ниих свои́х.

Рече́ Госпо́дь: от Васа́на обращу́,  
обращу́ во глубина́х морски́х.

Я́ко да омо́чится нога́ Твоя́ в кро́ви,  
язы́к пес твои́х, от враг от него́.

Ви́дена бы́ша ше́ствия Твоя́, Бо́же,  
ше́ствия Бо́га моего́ Царя́,

и́же во святе́м, предвари́ша кня́зи близ пою́щих,  
посреде́ дев тимпа́нниц.

В це́рквах благослови́те Бо́га,  
Го́спода от исто́чник Изра́илевых.

Та́мо Вениами́н юне́йший во у́жасе,  
кня́зи Иу́довы влады́ки их,  
кня́зи Завуло́ни, кня́зи Неффали́мли.

Запове́ждь, Бо́же, си́лою Твое́ю,  
укрепи́, Бо́же, сие́, е́же соде́лал еси́ в нас.

От хра́ма Твоего́ во Иерусали́м  
Тебе́ принесу́т ца́рие да́ры.

Запрети́ звере́м тро́стным,  
сонм юне́ц в ю́ницах людски́х,

е́же затвори́ти искуше́нныя сребро́м,  
расточи́ язы́ки хотя́щыя бра́нем.

Прии́дут моли́твенницы от Еги́пта,  
Ефио́пиа предвари́т ру́ку свою́ к Бо́гу.

Ца́рства земна́я, по́йте Бо́гу,  
воспо́йте Го́сподеви, возше́дшему на Не́бо небесе́ на восто́ки,  
се даст гла́су Своему́ глас си́лы.

Дади́те сла́ву Бо́гови,  
на Изра́или велеле́пота Его́,  
и си́ла Его́ на о́блацех.

Ди́вен Бог во святы́х Свои́х, Бог Изра́илев:  
Той даст си́лу и держа́ву лю́дем Свои́м,  
благослове́н Бог.
