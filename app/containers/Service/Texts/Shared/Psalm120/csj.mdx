Возведо́х о́чи мои́ в го́ры,  
отню́дуже прии́дет по́мощь моя́.

По́мощь моя́ от Го́спода,  
сотво́ршаго не́бо и зе́млю.

Не даждь во смяте́ние ноги́ твоея́,  
ниже́ воздре́млет храня́й тя,

се не воздре́млет,  
ниже́ у́снет храня́й Изра́иля.

Госпо́дь сохрани́т тя,  
Госпо́дь покро́в твой на ру́ку десну́ю твою́.

Во дни со́лнце не ожже́т тебе́,  
ниже́ луна́ но́щию.

Госпо́дь сохрани́т тя от вся́каго зла,  
сохрани́т ду́шу твою́ Госпо́дь.

Госпо́дь сохрани́т вхожде́ние твое́ и исхожде́ние твое́,  
отны́не и до ве́ка.
